# Podwójny eksperyment

Dawno, dawno temu, za górami i za lasami istniało małe królestwo rządzone przez króla Nikitę. Njewkjetew, nadworny filozof, pewnego dnia, myśląc nad naturą świata, wpadł na pomysł jak zbudować maszynę zdolną, jego zdaniem, przemienić ołów w złoto. Po zaprezentowaniu projektu królowi, ten od razu się zgodził i ofiarował na konstrukcję maszyny dowolną ilość pieniędzy z królewskiego skarbca.

Nie wszystkim się to podobało, w szczególności nie podobało się to Natekjewewowi, największemu konkurentowi Njewkjetewa. Król Nikita mu nie ufał i całą władzę nad swoim ministerstwem filozofii powierzył dawno temu Njewkjetewowi.

Natekjewew napisał jakiś czas temu traktat, w którym udowodnił, że przemiana ołowu w złoto jest niemożliwa. Nie rozumiał dlatego, czemu Njewkjetew wybrał akurat tę przemianę, która stała się w społeczności filozoficznej książkowym przykładem takiej niemożliwej, i dlaczego król mu uwierzył.

Gdy spotkali się jednak i zaczęli rozmawiać na ten temat okazało się, że Njewkjetew zgadzał się z Natekjewewem tylko nie umiał znaleźć błędu w swoim rozumowaniu prowadzącym do wniosku, że taka przemiana jest możliwa. Więc albo jest, albo nie jest i jedyny sposób, żeby to sprawdzić to skonstruować maszynę wykorzystującą to niespodziewanie działające rozumowanie. Po przejrzeniu notatek Njewkjetewa, Natekjewew zgodził się i zaczął pomagać w budowie maszyny.

Po kilku miesiącach, maszyna przestała mieścić się w największej komnacie jaką dysponował zamek króla Nikity, więc przenieśli ją na łąkę nieopodal zamku. Gdy zobaczył to król Nikita, zdumiony rozmiarem maszyny a jednocześnie nadal pokładając szczere nadzieje w powodzenie przedsięwzięcia, kazał strażnikom pilnować tej łąki razem z maszyną.

Pewnego dnia, król Nikita wstając z łóżka wyjrzał ze swojej wieży przez okno i zauważył, że maszyna filozofów teraz była o kilkanaście stóp wyższa od najwyższej wieży w jego zamku. Zezłościło go to bardzo, ale nikomu o tym nie powiedział, bo po tym jak samodzielnie dał filozofom do dyspozycji cały swój majątek, tylko by się ośmieszył. Kazał więc rozpocząć rozbudowę swojego zamku.

Tymczasem łąkę Njewkjetewa i Natekjewewa odwiedził starzec, przedstawił się on jako Njuwewkjewowicz. Zaczął opowiadać bajki i mity o ludziach i bogach przemieniających przeróżne powszechne metale w złoto używając dużo mniejszej maszynerii, czasami własnymi rękami jako klątwa, czasami mieszanką ziół jako tradycja. Poważni filozofowie nie chcieli mu uwierzyć i poradzili mu pójść do zamku króla Nikity.

Njuwewkjewowicz poszedł więc do zamku, gdzie zaprzyjaźnił się z królem Nikitą opowiadając mu niesamowite historie o mitycznej przeszłości, o krainach za górami i za lasami, małych i dużych królestwach. Król Nikita kazał swojemu najlepszemu skrybie je wszystkie spisać, uważając, że trzeba uczyć się z historii, żeby jej nie powtarzać.

Njewkjetew i Natekjewew tymczasem zdali sobie sprawę z tego, czemu ich maszynę zarówna dało się stworzyć jak i się nie dało. I była to realizacja niesamowicie istotna i niepokojąca.

Doszli do wniosku, że tak naprawdę ich logika i rozumowanie nie podążało za żadnymi spójnymi zasadami, co więcej tak naprawdę nie istniało. Gdy przyszedł posłaniec z zamku przynoszący od króla Nikity jeden z licznych już tomów opowiadań Njuwewkjewowicza, Njewkjetew wszystko zrozumiał.

'Jesteśmy tworami wyobraźni jakiegoś złośliwego boga' powiedział głośno. 'Niczego nigdy tak naprawdę nie wymyśliliśmy, a tylko postępowaliśmy fabułę chorej nadistoty, tworzącej byty w swojej wyobraźni, umierające gdy o nich zapomni, z definicji nieświadomie.'

'Ale w takim razie, Njewkjetewie, każde opowiedzenie tej historii między bogami tworzy nowe byty skazane na śmierć, życie każdego z nich lekko inne przez błędy w przekazie i zrozumieniu' zaniepokoił się Natekjewew.

Zrozumieli powagę sytuacji i spojrzeli jeszcze raz na książkę ofiarowaną im przez życzliwego króla Nikitę. Natekjewew pomyślał, że w takim razie dojście do takiego wstrząsającego wniosku mogło nastąpić tylko dlatego, że to jest w jakiś sposób istotne dla opowieści nadistoty.

Njewkjetew i Natekjewew postanowili więc zmodyfikować maszynę. Przez kilka dni nad tym pracowali, a potem ją uruchomili. Zadziałała za pierwszym razem; zniknęła w całości, na pół wybuchając, na pół zapadając się sama w sobie, zabijając Njewkjetewa, Natekjewewa i przez wystrzelone przypadkiem kółko zębate również Njuwewkjewowicza.

Ale ich cel, przedostanie się ponad własny poziom egzystencji, się powiódł. Sprawili, że opowieść, w której rzeczywiście, tak jak myśleli za sprawą autora, się znajdowali, przestała jako cel mieć przekazanie fabuły, a stała się po prostu tekstem mającym być przykładem użycia nowego alfabetu. Niestety, dokładnie tak jak autor od początku chciał.

Lecz ten 'artykuł' nie jest wyłącznie przykładem użycia nowego alfabetu. Został stworzony próbując stworzyć coś, czego skonsumowanie zajmie czytelnikowi więcej niż autorowi -- takie samodzielnie narzucone mi przeze mnie samego artystyczne wyzwanie. Dla wygody pominę to, że niektórzy znają cyrylicę i dla nich całość mogła być prosto zrozumiała. Reszcie osób gratuluję. Jeżeli czujecie, że wasza relacja z tym artykułem jest satysfakcjonująca, i zajęło wam to mniej niż godzinę, wygraliście -- ja ten artykuł stworzyłem w godzinę. Jeżeli zajęło wam to więcej, przegraliście, товарищu. Przy okazji, 'dż' to /d͡ʒ/.
