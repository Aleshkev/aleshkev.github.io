---
title: Czas zaprzeszły
categories: [lingwistyka]
tags: [polonistyka]
cover: covers/gramatyka-uuu.jpg
---

Dawno, dawno temu, w polskim istniał sobie czas zaprzeszły, oznaczający czynność, która w momencie, do którego odnosi się zwykły czas przeszły, już się skończyła. Aspekt dokonany, np. _widziałem był_, odpowiada więc angielskiemu _I had been seeing_, a dokonany, np. _zobaczyłem był_ -- _I had seen_.

| Dawno, dawno temu                                         | Współcześnie                                                    |
| --------------------------------------------------------- | --------------------------------------------------------------- |
| On przyszedł, ale ja byłem wyszedł.                       | On przyszedł, ale ja wcześniej wyszedłem.                       |
| Spojrzałem, chociaż długo już patrzyłem był na ten obraz. | Spojrzałem, chociaż już wcześniej długo patrzyłem na ten obraz. |
| Napisał był sto stron, zanim nauczyciel zmienił zdanie.   | Napisał sto stron, zanim nauczyciel zmienił zdanie.             |

<!--more-->

Jakby ktoś chciał samemu użyć tego czasu, poniżej jest pełna odmiana. Zaimek zwrotny wchodzi do środka (_pojawił się był problem_), zaprzeczenie zwykle na początek (_nie widział był_). Zakończenie jest ruchome i, tak jak podobne zakończenia, reaguje z innymi zakończeniami: _jeślibym widział = jeśli byłbym widział = jeśli widziałbym był_.

|   Osoba | Rodzaj męski/męskoosobowy            | Rodzaj żeński/niemęskoosobowy        |
| ------: | ------------------------------------ | ------------------------------------ |
|      ja | widziałem był, byłem widział         | widziałam była, byłam widziała       |
|      ty | widziałeś był, byłeś widział         | widziałaś była, byłaś widziała       |
|  on/ona | widział był, był widział             | widziała była, była widziała         |
|      my | widzieliśmy byli, byliśmy widzieli   | widziałyśmy były, byłyśmy widziały   |
|      wy | widzieliście byli, byliście widzieli | widziałyście były, byłyście widziały |
| oni/one | widzieli byli, byli widzieli         | widziały były, były widziały         |

Jak widać, czas ten jest czasem bezspornie archaicznym, nieużywanym przez nikogo bez pewnej dozy ironii.

## Czas zaprzeszły a tryb przypuszczający

Ale czas zaprzeszły jest wiecznie żywy! W języku polskim istnieje tryb przypuszczający, każdy go zna i uwielbia. Powiedzmy, że chcesz potępić swojego kolegę za to, że nie poszedł na wybory. "Gdybyś zagłosował, wygrałbym", mówisz, w tym hipotetycznym scenariuszu będąc kandydatem, który przegrał.

Ale też popełniając błąd językowy! "Gdybyś był zagłosował, wygrałbym", powinieneś był powiedzieć, używając struktury analogicznej do czasu zaprzeszłego. "Gdybyś zagłosował, wygrałbym" nie może odnosić się do czasu przeszłego: oznacza, że gdyby kolega _w tej chwili lub w przyszłości_ zagłosował, to _w przyszłości_ prawdopodobnie byś wygrał.

Ponieważ jednak za wiele osób tak w rzeczywistości nie mówi, liberalne źródła, pogodzając się z tym faktem, uznają, że rzeczywiście "w mowie potocznej pierwsza forma pełni również funkcję drugiej". Co oznacza, że nadal istnieją solidne podstawy do zakwalifikowania użycia złej formy trybu przypuszczającego jako błąd w kontekstach formalnych.

## Nowy czas zaprzeszły?

Wszystko co napisałem wyżej można znaleźć gdzie indziej. W istocie, z innych źródeł wszystko przekopiowałem, nie wymyśliłem samemu niestniejącego już czasu. Ale co wychowani czytając dziewietnastowieczną literaturą językoznawcy prowadzący blogi przeoczają, a co mojej pręźnej uwadze nie umyka, to to, że powstała nowa forma zastępująca czas zaprzeszły.

W najnowszej polszczyznie można powiedzieć: "tę książkę mam przeczytaną". Co nie jest zbyt przydatne w zastępowaniu czasu zaprzeszłego, dopóki nie przejdzie się w czas przeszły: "tę książkę miałem przeczytaną".

| Dawno, dawno temu                                          | Współcześnie                                                    |
| ---------------------------------------------------------- | --------------------------------------------------------------- |
| Książkę, którą już byłem przeczytał, wyrzuciłem.           | Książkę, którą już miałem przeczytaną, wyrzuciłem.              |
| Zadania domowego nie zrobił byłem, ale tego nie zgłosiłem. | Zadania domowego nie miałem zrobionego, ale tego nie zgłosiłem. |

Oczywiście, ta nowa forma jest ograniczona na kilka sposobów: aspekt musi być dokonany, zdanie musi mieć dopełnienie, czasami konstrukcja nie działa z innych powodów. I w drugą stronę, ta konstrukcja może być użyta tam, gdzie czas zaprzeszły nie, np. w teraźniejszości i przyszłości ("jutro będę to już miał zrobione").

Narodowy Korpus Języka Polskiego nie wydaje się zawierać jej ani jednego użycia, ale w internecie można znaleźć niezliczone przykłady jej nieironicznego użycia. Co więcej, znalezienie informacji czy została ona już kiedyś opisana, czy ma jakąś nazwę, czy może jakiś językoznawca ją zdążył potępić jako karygodną kalkę, jest niemalże niemożliwe, więc można jej spokojnie używać.

## Podsumowanie

Nie można powiedzieć, że czas zaprzeszły zginął bezpowrotnie. Nowe, awangardowe, konstrukcje gramatyczne przejmują większość jego zastosowań.

Ja **NIE** twierdzę, że było to w jakikolwiek sposób nieuchronne i że można z tego wyciągnąć jakiekolwiek wnioski o magicznym powrocie języka do swoich przeszłych form. Tak naprawdę nie mam żadnych wniosków, po prostu przedstawiłem takie ciekawostki.
