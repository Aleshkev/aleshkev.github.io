---
title: Ostry cień mgły – pełna interpretacja
cover: /covers/andrzej-duda-konskie.jpg
coverCaption: |
  fot. Kancelaria Prezydenta / [@prezydentpl](https://twitter.com/prezydentpl) \
  (zdjęcie nie przedstawia Kancelarii Prezydenta)
categories: [groteska]
tags:
  [
    chwała rządowi rzeczypospolitej polskiej,
    filozofia,
    konceptualizm gone wrong,
    nawiązania do mickiewicza,
    odpowiedzialność zbiorowa,
    pis,
    pretensjonalność,
  ]
---

## Tło historyczne

Utwór [opublikowany został](https://www.youtube.com/watch?v=DjDSUqTcrv4) majem 2020 roku podczas ogólnoświatowej pandemii koronawirusa, kiedy Andrzej Duda był prezydentem Rzeczypospolitej Polskiej. Został poproszony o to przez łódzkiego rapera Zeusa w akcji #Hot16Challenge2, w której znani ludzie rapują w imię zbierania środków na polską służbę zdrowia.

Decyzja Dudy na wzięcie udziału w akcji z przesłaniem poddającym w wątpliwość kompetencje rządów jego partii sugeruje, że utwór odnosi się do samego siebie z dystansem i zawiera dość ukryte przesłanie. Utwór zwraca się dosłownie do ratowników medycznych, dziękuje im za ich siłę i walkę, ale problemem staje się dokładne odczytanie intencji podmiotu lirycznego.<!--more-->

## Oryginalny tekst

Dla prostszych odniesień, przytoczony poniżej jest cały tekst utworu:

> Nie pytają cię o imię, walczą z ostrym cieniem mgły. \
> Nie pytają cię o imię, walczą z ostrym cieniem mgły. \
> Nie pytają cię o imię, walczą z ostrym cieniem mgły. \
> \
> To jest maj, nie pachnie Saska Kępa. \
> Może ktoś to gdzieś przewidział, ale wróżba raczej tępa.\
> Nie pytają cię o imię, walczą z ostrym cieniem mgły. \
> Nie pytają cię o imię, walczą z ostrym cieniem mgły. \
> Nie pytają cię o imię, walczą z ostrym cieniem mgły. \
> \
> Ostre niebo tu i teraz, ostra ziemia, ostry kurz. \
> Wczoraj znika w nieostrości, jutro, dzisiaj, zaraz już. \
> Nie pytają cię o imię, walczą z ostrym cieniem mgły. \
> Nie pytają cię o imię, walczą z ostrym cieniem mgły. \
> Nie pytają cię o imię, walczą z ostrym cieniem mgły. \
> \
> Ciepły wieczór, bez ciemności, trawa, spokój, my i wy, \
> My i wy. My to oni, oni -- my. \
> Nie pytają cię o imię, walczą z ostrym cieniem mgły. \
> Nie pytają cię o imię, walczą z ostrym cieniem mgły. \
> Nie pytają cię o imię, walczą z ostrym cieniem mgły. \
> \
> Mocne ręce ratowników, wszyscy razem -- chwała im! \
> Wszyscy razem -- chwała im! \
> Mocne ręce ratowników, wszyscy razem -- chwała im! \
> Nie pytają cię o imię, walczą z ostrym cieniem mgły. \
> Mocne ręce ratowników, wszyscy razem -- chwała im!

Ponieważ oryginalny utwór występuje jedynie w formie nagrania muzycznego, oryginalnych podziałów na wersy czy strofy jak i interpunkcji pozostaje się jedynie domyślać i nie mogą być przedmiotem interpretacji.

## Interpretacja

### Środki stylistyczne

Zastosowane trzynastokrotne powtórzenie charakterystycznej frazy "Nie pytają cię o imię, walczą z ostrym cieniem mgły." tworzy w odbiorcy atmosferę niepewności. W oryginalnym wykonaniu piosenki, każde kolejne powtórzenie, zamiast zapewniać poczucie bezpieczeństwa wynikające z przewidywalności tekstu, wywołuje lekki niepokój, nawet niechęć, do usłyszenia tych słów jeszcze raz. Pod koniec utworu zaczynamy już przewidywać, że po kolejnej zwrotce z tekstem, którego jeszcze nie usłyszeliśmy, nadejdzie jeszcze kilka razy, pozbawiona dosłownego sensu, utarta już, fraza.

W ostatniej strofie dowiadujemy się, że cały utwór opowiada o działaniach ratowników medycznych. Jest to potwierdzone też [wypowiedzią samego autora](https://www.facebook.com/andrzejduda/videos/821561501667627/):

> "Nie pytają cię o imię" -- miałem na myśli wszystkich tych bohaterskich lekarzy, wszystkie bohaterskie pielęgniarki, pielęgniarzy, ratowników medycznych, cały bohaterski personel medyczny, który niesie pomoc nie oglądając się na nic, nikogo o imię nie pyta. Po prostu niesie pomoc ludziom -- to są bohaterowie dzisiejszych czasów.

Stąd "mgła" to pandemia koronawirusa, a jej "cień" to negatywne jej skutki. Taki opis opiera się na stworzeniu w wyobraźni odbiorcy wizji wirusa jako bytu abstrakcyjnego, będącego syntezą i kumulacją wszystkich skojarzeń z "mgłą" i "cieniem": niepewności, ciemności, rozmycia, zagrożenia.

"Ostrość", jako już nie część zestawienia, a przydawka, kłóci się z jakimkolwiek utartym zwrotem i pozostaje nam próbować kojarzyć ją ze wszystkimi znaczeniami tego wyrazu: wyrazistością, nasyceniem, nagłością, okrucieństwem, wrażliwością, przenikliwością, zaciętością, bólem. Takie pozbawienie odbiorcy konkretnego wyobrażenia o tym słowie w takim kontekście zderzone jest następnie z "wczoraj, znikającym w nieostrości", co sugeruje, że, również tutaj, nie chodzi o "nieostry" wyłącznie jako "niewyraźny", ale o wszystkie znaczenia.

"Wczoraj" nie znika więc w nieostrości w takim znaczeniu, że o nim zapominamy. "Wczoraj" znika przytłoczone dzisiejszym bólem, okrucieństwem i śmiercią.

"To jest maj, nie pachnie Saska Kępa" -- podmiot odnosi się do filozoficznego zagadnienia: czy zjawisko odbierane tylko przez ludzi, gdy nie ma nikogo, kto mógłby je zaobserwować, nadal zachodzi (tradycyjnie: dźwięk drzewa upadającego w lesie)? Sugeruje, że nie, i tak samo nie pachnie warszawskie osiedle, w którym nikogo nie ma na zewnątrz. Może to być też bardziej konwencjonalne nawiązanie do obowiązku noszenia maseczek, blokujących zapach, lub do dręczącej kraj suszy, osłabiającej pachnące rośliny.

Wers jest jednocześnie nawiązaniem do "Małgośki" Maryli Rodowicz, gdzie "To był maj, pachniała Saska Kępa." Tam maj i Saska Kępa są jedynie tłem pomagającym zbudować nastrój wydarzeń, nie odgrywają elementarnej roli; Duda przenosi tamtejszy nastrój do swojego utworu, ale go odwraca. Odbiorca nie traci nawet przyjemnych wydarzeń, bo takich w oryginalnej piosence wiosną nie ma: traci możliwość, żeby cokolwiek się wydarzyło, zostaje uwięziony.

Ręce ratowników opisane są jako "mocne". Ręce są mocne nie w dosłownym, fizycznym znaczeniu, ale jako część ciała wykonująca zawód ratowania ludzi i metonimia samego ratowania ludzi; epitet roznosi swoje znaczenie do samego charakteru i woli tych ludzi: siły, wytrwałości, nieuległości.

### Podmiot liryczny

Podmiotem lirycznym niekoniecznie jest autor: podmiot nie odnosi się nigdy do samego siebie, stawia się w roli bezosobowego obserwatora zdarzeń. Tym samym otwiera sobie furtkę do utożsamiania się z dowolną osobą, przemawiającą do reszty społeczeństwa na równych warunkach, co ułatwia przekazanie swoich wyraźnych opinii ("wróżba raczej tępa", "chwała im!") tak, żeby nie wydawały się narzucone z góry.

Jest to potwierdzone przez fragment "trawa, spokój, my i wy, / My i wy. My to oni, oni -- my." Przez samo użycie liczby mnogiej domyślamy się, że podmiot utożsamia się z szerszą grupą, ale najwyraźniej nie z całym społeczeństwem. Pojawia się podział na _nas_ i _was_, wykluczenie _was_ z za chwilę wprowadzonej relacji identyczności między _nami_ i _nimi_, ratownikami.

Stąd wniosek, że podmiot liryczny pragnie przekazać swoją opinię, swoją pochwałę ratowników medycznych, _wam_. Ludzie dzielą się według niego na _nas_, którzy już się z nim zgadzamy, i _was_, którzy jeszcze nie. Idyllicznym ciepłym, spokojnym wieczorem _my_ i _wy_ jesteśmy razem i wszyscy korzystamy z poświęcenia ratowników; ale tylko _my_ możemy konstruować z nimi wspólną tożsamość.

Nie jest to elitystyczny suprematyzm jak w przypadku dyskryminacji ze względu na rasę czy klasę społeczną: przejście od _was_ do _nas_ jest proste i jedyne, czego wymaga, to odpowiedniego szacunku do ratowników. Podmiot podkreśla, że nie chodzi o żadną zmianę w stylu życia, a jedynie w sposobie myślenia.

### Problematyka

#### Motyw wróżby

"Może to ktoś gdzieś przewidział, ale wróżba raczej tępa." -- podmiot nie nazywa wróżby "tępą" w dosłownym, potocznym znaczeniu jako "głupią", ale zwięźle przedstawia swoje zniuansowane, antypredyktywistyczne nastawienie do przewidywania takich katastrof jak epidemia.

Uwagę zwraca brak konkretnych ram czasowych, w których wróżba miała być poczyniona. Może więc chodzić albo o czasy odległe, kiedy to wróżba była na tyle nieprecyzyjna, że w praktyce okazuje się całkowicie bezużyteczna, albo została sformułowana na tyle niedawno, że tak naprawdę była mniej wróżbą niż oczywistą obserwacją.

Całość podkreśla, że nawet jeżeli istniałaby zawczasu dokładna wróżba, w którą w jakiś sposób wierzylibyśmy, nie postąpilibyśmy w żaden sposób inaczej. Wróżba została przez podmiot w kilku słowach pozbawiona motywacji swojego istnienia i sprowadzona do czczego wykrzyknienia.

#### Dyskryminacja i alienacja

W powtarzającej się części utworu, ratownicy walcząc z koronawirusem "nie pytają cię o imię". Zaimek drugoosobowy odnosi się tutaj nie tyle do odbiorcy, co do każdego potencjalnego odbiorcy, i.e. wszystkich ludzi.

Jest to jedno z bardziej kontrowersyjnych stwierdzeń utworu: czy chodzi o to, że nikogo nie dyskryminują, pomagają wszystkim, czy też że odmawiają nawiązania jakiegokolwiek ludzkiego kontaktu z ofiarami ostrego cienia mgły? Ratownicy chcąc dyskryminować ludzi mogliby to robić nadal po bardziej powierzchownych, fizycznych cechach, czyli wyglądzie: wieku, płci, kolorze skóry.

Dlatego po raz kolejny w tym utworze, odkrycie prawdziwego znaczenia nie jest kwestią wybrania bardziej prawdopodobnej opcji biorąc pod uwagę resztę utworu, ale poprzez połączenie wszystkich znaczeń w jedno. Okazuje się, że podmiot liryczny kreśli obraz ratowników jako osób, których sam wirus pozbawił możliwości innego postępowania. Choroba nie pyta o imię, ale bierze pod uwagę wiek i tym samym zmusza personel medyczny do tego samego.

Jest to widok smutny, w którym nie dość, że pandemia kieruje ludźmi bardziej niż ludzie panują nad wirusem, to wymusza przyjęcie dokładnie tych samych schematów działania. Ratownicy patrząc na siebie są skazani widzieć chorobę zagrażającą światu. Ratownicy przez związanie wirusa z brakiem dyskryminacji i powszechną alienacją, ale również wynikającą z natury epidemii izolacją społeczną jednocześnie, zostali zmuszeni do poświęcania własnych ideałów dla dobra szerszej populacji: żyją w kryzysie, gdzie nie ma czasu i miejsca na moralność. Ich wyrzeczenie się w zasadzie bycia człowiekiem według podmiotu lirycznego w tym momencie graniczą z nowożytną formą mesjanizmu, za którą należy im się szacunek -- stąd finalne, powtórzone kilkukrotnie, "chwała im!".

### Przesłanie

Rzeczą, która całkowicie została przez podmiot liryczny ominięta, jest temat motywacji ratowników, źródła ich wyrzeczeń i poświęcenia; aksjomatycznie założone jest, że _nam i wam_ za wszelką ceną pomagają. Nie chodzi tutaj autorowi o skonstruowanie "ratowników" jako grupy składającej się wyłącznie z osób już zdeterminowanych szerzyć dobro, ze swoimi indywidualnymi, osobistymi powodami; wyraźnie skłania się ku bardziej modernistycznej próbie skonstruowania wszechogarniającej narracji.

Można dostrzec nawiązanie do "Dżumy" Alberta Camusa, gdzie została skonstruowana nie do końca udana próba odpowiedzi na właśnie to pytanie: Camus skłania się jednak ku poglądowi, że prawdziwą przyczyną właściwego postępowania nie jest nic innego niż naturalna przyzwoitość. Inspiracja tą powieścią wydaje się potwierdzona poprzez "wczoraj, znikające w nieostrości" -- jasną, choć w kontekście niesemantyczną, analogię do obrazu miasta pozbawionego przyszłości, żyjącego w jednym momencie, opisanego przez Camusa.

Duda wydaje się jednak eksplicytnie zaprzeczać takiej interpretacji. Kontrastuje ratowników z naszej rzeczywistości z cichymi, skromnymi bohaterami "Dżumy", przez naturę swoich motywacji nie potrzebującymi żadnego uznania z niczyjej strony. W ten sposób jednoznacznie uzależnia służbę zdrowia od jej odbierania przez społeczeństwo, co na myśl przywodzi bardziej konserwatywną dialektykę Hegla.

Utwór zostawia nas więc z niepokojącym wnioskiem, że w jakimś stopniu zachowanie ratowników jest na nich wymuszone, poruszając tematy całkowicie filozoficzne jak samo istnienie wolnej woli, nawet już nie w pojęciu deterministycznym, ale i kompatybilistycznym: czy sama organizacja struktur społecznych jest siłą i przemocą, nadeksploatującą dobre chęci ludzi?

Podmiot jednak nadal te osoby chwali: chwali ofiary za bycie ofiarami złego systemu. Rozpoznaje więc, że system nie mógłby bez nich istnieć, a pojawiłyby się również ofiary śmiertelne, przewyższające swoim znaczeniem całe cierpienie ratowników. W ten sposób kolektywistycznie i utalitarystycznie rozwiązuje konflikt, nadal wyrażając głęboką sympatię do pokrzywdzonych ludzi, ale nie wahający się zrobić wszystkiego by utrzymać obecny ład.

Istnieje więc możliwość, że autor z podmiotem się nie zgadza: ale jedyna jego kontrpropozycja wobec _status quo_ byłaby tak idealistyczna, że niemożliwa do zrealizowania. Utwór staje się nostalgicznym, romantycznym westchnieniem do świata, który nie nadejdzie dopóki istnieją ludzie rozpaczliwie próbujący odczytać utwór jako płytką i bezkrytyczną pochwałę działań ratowników.

## Wnioski

Duda swoją twórczością niekoniecznie tworzy nowy kierunek w sztuce, ale mistrzowsko łączy już istniejące w unikalny sposób. Mnogość znaczeń w jednych miejscach i pozornie za mała ilość znaczenia w innych pozostawiająca odbiorcę w lekkiej konfuzji skłania do przemyśleń, subtelnie ukierunkowanych w stronę prawdziwego przekazu utworu. Prezydent nie ignoruje swojej pozycji w społeczeństwie i w pełni ją wykorzystuje w konstrukcji nowego znaczenia w kolektywnej świadomości.
