---
title: Czy esperanto jest narzędziem światowej dominacji?
cover: /covers/esperanto.jpg
coverCaption: Ĉu Esperanto estas ilo por la mondregado? En la bildo, ni povas vidi detalegajn planojn por bloki la tutan sunlumon en Sudafriko kun grandega letero "S". Nordameriko estas ruĝaj, eĉ pli komunismaj ol Ĉinio, dum Europo estas nuklea senhomejo. Ne diskonigu tiujn planojn al neesperantistoj.
categories: [lingwistyka]
tags:
  [
    esperanto,
    komuniści,
    faszyści,
    ludwik zamenhof,
    opinia,
    rekreacyjne cytowanie adolfa hitlera,
  ]
---

Pan [Ludwik Zamenhof](https://pl.wikipedia.org/wiki/Ludwik_Zamenhof) w 1887 roku zaprezentował swój samodzielnie stworzony język, esperanto. Zaprojektował on go, żeby był on prosty do nauczenia się, i z czasem stał się najpopularniejszym sztucznym (w przeciwieństwie do tych naturalnych) językiem, jaki kiedykolwiek powstał. Niektórzy jednak bardzo nie lubią esperanto, nazywając je "fałszywym" językiem będącym globalistyczną, żydowską i/lub komunistyczną konspiracją.

## Kto stoi za tą konspiracją?

Zamenhof był Żydem mieszkającym we wschodniej Polsce pod rosyjską okupacją. Ale po stworzeniu języka zaczął zajmować się swoją własną ideologią, którą nazwał ostatecznie homaranizmem (od _homaro_ = ludzkość), "neutralnym monoteizmem będącym mostem pomiędzy wszystkimi religiami" opartym na judaizmie, który nie został jednak zbyt dobrze przyjęty, zarówno wśród carskiej tajnej policji jak i społeczności esperanto. Zamenhof szybko stracił na swoich wpływach i gdy w 1894 r. próbował zreformować esperanto, jego wniosek został odrzucony.

Faszyści nigdy nie lubili Esperanto.

> Dopóki Żyd nie stanie się panem innych ludów, musi, niezależnie od tego, czy mu się to podoba, czy nie, mówić w ich językach -- i tylko jeśli będą oni jego niewolnikami, mogą wszyscy mówić uniwersalnym językiem, żeby ułatwić dominację (esperanto!).
>
> <cite>--- A. Hitler, _Mein Kampf_

Pozostają więc jako potencjalni sprawcy wredni komuniści. Stalin, jako "ekspert od sprawy narodowości", osobiście nie lubił esperanto jako wrogiego kosmopolitańskiego wpływu na kulturę.

Ale ze statystyk wynika, że nie wszyscy komuniści byli Stalinem. Chociaż uchwalone przez społeczność esperanto w 1905 r. _Bulonja Deklaracio_ stwierdziło, że esperanto jest neutralny politycznie i moralnie, różni anarchiści, socjaliści i komuniści często tworzyli sobie organizacje wykorzystujące esperanto do komunikacji, jak np. _Sennacieca Asocio Tutmonda_. Nigdy jednak nie miały one zbyt wielkiego wpływu na sam język, więc co najwyżej wykorzystują esperanto jako swoje narzędzie, tak samo jak wykorzystują spinacze biurowe do organizowania dokumentów w swoich immanentnych dla socjalizmu biurokracjach.

Stąd wniosek, że za tą konspiracją stoi _cała społeczność esperanto_. Podobno jest lewacka: nie wiadomo czy to prawda, jak to sprawdzić, czy nawet co jest tu rozumiane przez "lewactwo", ale można w to uwierzyć zakładając, że międzynarodowość nie jest lubiana przez "prawicowych" narodowców.

Trochę to dziwne, ponieważ historycznie ta społeczność esperanto nie jest bardzo jednomyślna. Te odrzucony reformy samego Zamenhofa, odłączenie się Mundolinco, Esperanto Reformita, Ido, Saussure, Romániço, Esperanto sen Fleksio i Poliespo jako zreformowanych wersji języka, stałe kłótnie co do zasad (moja ulubiona to [ata-ita-diskuto](https://eo.wikipedia.org/wiki/Ata-ita-diskuto)). To oznacza, że ci esperantyści musieli wyjątkowo zjednoczyć się w tym jednym celu, co jest jeszcze bardziej niepokojące!

## Na czym polega ten spisek?

### Kontrola myśli?

Pierwsze co się narzuca patrząc na zaprojektowany odgórnie język to, oczywiście, **próba kontroli naszych myśli**. Od kiedy napisał o czymś takim George Orwell w swojej książce _Rok 1984_ (o której może słyszeliście), powszechna jest teoria, że język kontroluje wzorce myślowe i może być przez to wykorzystywany w celach politycznych.

Nawet zakładając, że jest to prawda, Esperanto nie jest w absolutnie żaden sposób sztucznie ograniczony. Ma liczbę słów porównywalną do najbogatszych naturalnych europejskich języków, można je te słowa, które już ma, łączyć w dłuższe, złożone słowa, jak w niemieckim (np. _ko­men­co­pa­le­on­to­lo­gio­kon­ser­va­tor­ia­ĉes­tri­ĝon­tu­lo_), można też używać wyrazów nieoficjalnych, zapożyczonych z innych języków.

Niektórzy utrzymują, że Orwell inspirował się esperanto tworząc swoją nowomowę. Jest to możliwe, na pewno wiedział o nim pisząc _Rok 1984_ -- ale prawdopodobnie większą inspiracją był [Basic English](https://en.wikipedia.org/wiki/Basic_English) ([użyty już wcześniej w 1933 roku](https://en.wikipedia.org/wiki/The_Shape_of_Things_to_Come) przez H.G. Wellsa jako język totalitarnego reżimu), a wszelkie podobieństwo w gramatyce pochodzi prawdopodobnie stąd, że zarówno nowomowa jak i esperanto zostały stworzone, żeby być _proste_.

Co więcej, gdy Zamenhof tworzył esperanto, jako jeden z celów postawił sobie właśnie to, żeby nie narzucać ludziom schematów myślenia. Cały język jest przez to skrajnie eurocentryczny, ponieważ praktycznie całe jego wyobrażenie jak język powinien wyglądać powstało na podstawie polskiego, rosyjskiego, niemieckiego, jidyszu i "języków romańskich" XIX wieku. Rzeczowniki określające mieszkańców krajów kolonialnych tworzy się w inny sposób niż "państw narodowych", a cały zestaw dźwięków w esperanto to po prostu prawie wszystkie głoski XIX-wiecznego języka polskiego, włącznie z ówczesnym rozróżnieniem _ch/h_.

A że było to w XIX wieku, Zamenhof postanowił, że domyślnym rodzajem rzeczowników będzie męski, używany także jako neutralny (a żeby stworzyć rodzaj żeński trzeba dodać do słowa sufiks _-ino_: _viro_ = mężczyzna/człowiek; _virino_ = kobieta). Kiedyś napisał też, że jako neutralny płciowo zaimek trzecioosobowy można użyć _ĝi_ (_to_, zaimek na rodzaj nijaki), tylko "może to brzmieć degradująco użyte w stosunku do ludzi".

Esperanto więc nie reprezentuje swoją gramatyką ani słownictwem żadnej postępowej czy choćby trochę "lewicowej" idei. Dlatego szatański plan jego fanatyków musi opierać się na samej powszechności międzynarodowego języka.

### NiEsPeŁnIoNe PrAwO ZIpFa!!1

Esperanto podobno nie spełnia [prawa Zipfa](https://pl.wikipedia.org/wiki/Prawo_Zipfa), co często jest udowadniane w najlepszy możliwy sposób: jednym przykładem. Otóż, jak się okazuje, _malbona_ = zły: a to jest przecież bardzo częste słowo, co jest w sprzeczności z prawem Zipfa, które mówi, że słowa częściej używane są krótsze! Dlatego, esperanto przeczy naturalnemu porządkowi rzeczy i nie jest prawdziwym językiem.

Problem jest taki, że niestety wtedy filipiński ze swoim _masama_ również nie jest językiem.

Chociaż takie przerzucanie się przykładami nie rozwiązuje rzeczywiście potencjalnego problemu: w imię ograniczenia słów, których trzeba się nauczyć, w esperanto nie ma przymiotnika "zły", jest tylko "niedobry": i tak samo ze wszystkimi innymi przymiotnikami. Więc czy święte prawo Zipfa rzeczywiście jest zachowane? [Okazuje się, że tak, w takim samym stopniu co w języku hiszpańskim](https://www.researchgate.net/publication/262221165_Investigating_Esperanto's_Statistical_Proportions_Relative_to_other_Languages_using_Neural_Networks_and_Zipf's_Law). Więc dopóki hiszpański jest prawdziwym językiem, dzięki łasce pana Zipfa, tak samo jest esperanto.

### Zniszczenie kultury?

Zamenhof wierzył, że język jest podstawą każdej kultury: przed stworzeniem esperanto próbował jednoczyć naród żydowski swoim autorskim połączeniem łaciny i hebrajskiego. Nigdy nie proponował, żeby esperanto wyparło jakikolwiek inny język, a jednym z jego marzeń (obok zjednoczenia narodu żydowskiego i homaranizmu) było tylko, żeby każdy nauczył się esperanto jako swojego drugiego języka i mógł porozumiewać się z innymi, którzy też tak zrobili.

Ucząc się jakiegokolwiek języka, trzeba znać też przynajmniej podstawy kultur, gdzie język ten jest używany: bez tego niemożliwe jest zrozumienie dokładnych znaczeń i użyć słów czy nawet konstrukcji gramatycznych (najwyraźniejszym przykładem są formy grzecznościowe). Wiele teorii lingwistycznych, zawiera w sobie dość intuicyjny koncept, że język przystosowuje się do kultury, w której jest używany.

Czy esperanto ma kulturę? Może. Ma książki, gazety, kanały radiowe -- ale ogromna ich część to tłumaczenia czy opisy dzieł i wydarzeń z innych języków i kultur. Nadal jednak zostało _trochę_ rzeczy. Jeżeli esperanto zna się jedynie jako karykaturę języka, każdy akt stworzenia takiej rzeczy w esperanto zostaje odinterpretowany jako ostentacyjny gest poparcia dla idei międzynarodowości zamiast czegoś naturalnego, powoli budującego kulturę.

Czy więc esperanto wykorzystuje swoją "międzynarodowość", żeby wyprzeć inne kultury i zastąpić je swoją kulturą lub jej swoją marną imitacją? Dopóki nie stanie się u wszystkich ich pierwszym językiem, nie. A taki stan nie nadejdzie, jeżeli esperanto nie będzie w stanie wyrazić konceptów, których potrzebują wyrazić ludzie. A że potrzebują wyrazić swoją kulturę, pojawia się naturalna przeszkoda przed zastąpieniem języka przez esperanto, jeżeli zagrażałoby to kulturze.

### Sama satysfakcja z kontrolowania milionów ludzi?

Może więc cała konspiracja polega nie na racjonalnych planach zniszczenia kultur narodowych, tylko na irracjonalnej żądzy poczucia kontroli nad sposobem komunikacji milionów ludzi? _Akademio de Esperanto_, odpowiednik Rady Języka Polskiego, w swojej burżujskiej gerontokracji nawet nie czuje potrzeby wydawania jakichkolwiek rozporządzeń (od 1967 roku średnio jedno na 6 lat), bo większą władzę odczuwają zatrzymując język w miejscu, zwalczając jakiekolwiek reformy. Wspomniane już gdzieś wyżej _Bulonja Deklaracio_ ustaliło, że książeczka Zamenhofa pt. _Fundamento de Esperanto_ z późniejszymi drobnymi poprawkami jest ostatecznym i niezmienialnym źródłem zasad języka. W ten sposób właśnie akademicy zniszczyli jakikolwiek potencjał tego języka, dla samej żądzy władzy.

Jest to jednak trochę nieporozumienie, bo jedyne co zostało oficjalnie stwierdzone, to że nie należy Zamenhofowi przypisywać własnych pomysłów, o których nie ma ani słowa w _Fundamento de Esperanto_:

> Esperanto nie ma jednego ustawodawcy i nie zależy od żadnej jednej osoby. Wszystkie opinie i dzieła twórcy esperanta mają, podobnie jak opinie i dzieła każdego innego esperantysty, absolutnie prywatny charakter i nie są dla nikogo wiążące. Jedynym obowiązkowym fundamentem języka esperanckiego dla wszystkich esperantystów jest dzieło _Fundamento de Esperanto_, w którym nikt nie ma prawa dokonywać zmian. Jeśli ktoś odstępuje od zasad i modeli podanych we wspomnianym dziele, nigdy nie może usprawiedliwić się słowami "tego właśnie pragnie lub tak radzi autor esperanto". Każdy pomysł, którego nie można w wygodny sposób wyrazić za pomocą materiału zawartego w _Fundamento_, każdy esperantysta ma prawo wyrazić go w taki sposób, jaki uznaje za najbardziej poprawny, tak jak ma to miejsce w każdym innym języku. Ale dla pełnej jedności języka wszystkim esperantystom zaleca się naśladowanie w jak największym stopniu tego stylu, który znajduje się w dziele twórcy esperanto, który najwięcej nad nim pracował i najlepiej zna jego ducha.
>
> <cite>--- _Bulonja Deklaracio_, art. 4

## Wnioski

Esperanto swoją przeciętnością i odpowiednią pozycją w historii zdobył dużą popularność, i teraz ta popularność jest jego prawie że jedyną zaletą. Co sprawia, że jedynym powodem, żeby się go nauczyć jest ta jego popularność.

Osobiście, uczyłem się esperanto na Duolingo: fonetyka jest prosta jeżeli umie się wymowić wszystkie polskie dźwięki, gramatyka jest w miarę prosta, słów jest umiarkowanie dużo. Ale są sztuczne języki prostsze (toki pona), ładniejsze (Frenkisch), i takie, w których jeszcze bardziej można wykorzystać swoją dotychczasowę znajomość języka polskiego (Medžuslovjansky). I są oczywiście wszystkie języki naturalne, które są popularniejsze, i których nauczenie się też jest możliwe.

Nie jest jasne kto miałby stać za konspiracją esperantycką ani na czym polegałby jej cel, oprócz szerzenia lekko zacofanej i tak nacjonalistycznej jak to tylko możliwe "międzynarodowości". Nienawiść do esperanto pochodzi więc bardziej od naturalnego sprzeciwu do jakiejkolwiek próby ingerencji w kulturę czy społeczeństwo, niż od realnego zagrożenia czy czyjegoś wrogiego motywu.
