---
title: Gretchenfrage
categories: [art]
tags: [prof. polański, fikcyjny wywiad, pretensjonalność]
---

> Rozpal ludziom ogień, a będzie im ciepło przez jeden dzień. [...]
>
> <cite>--- Wiele źródeł</cite>

###### Dziennikarz

Dzień dobry. W studio jest z nami dzisiaj profesor Jan Polański, autor "Przymusu ruchu", pierwszego bestsellera tego roku.

###### J. Polański

Dzień dobry.

###### Dziennikarz

Zacznijmy od początku. Jak opisałby Pan swoją książkę?<!--more-->

###### J. Polański

Jest to przede wszystkim dzieło kultury międzynarodowej. Chociaż zostało napisane akcję opierając o znane nam realia Polski, swoim przesłaniem wzlatuje nad wyżyny myśli światowej.

Tym przesłaniem jest przedstawienie mojej autorskiej historycznej metanarratywy, swoistej dialektyki wolności, dążenia każdej osoby do osiągnięcia nie maksimum, a optimum, osobiście interpretowanej swobody działań.

###### Dziennikarz

Jeśli chodzi o... "znane nam realia Polski": akcja książki, ta zajmująca drugoplanowe miejsce wobec Pana... "metanarratywy" fabuła, rozgrywa się w Polsce w latach 2020., czemu to? Podejmuje się Pan przepowiadania przyszłości?

###### J. Polański

Akcja nie odgrywa się w przyszłości, tylko w naszym- no, moim, wyobrażeniu przyszłości. Główny bohater jest dokładnie młodym człowiekiem przyszłości, jak skonstruowanym przez kolektywną nieświadomość. W kraju, który w 2020 roku będzie, mam nadzieję, już przynajmniej kilka lat w pozakryzysowym kapitalizmie, stanie przed wyborami i możliwościami jakie są niemożliwe do wyobrażenia teraz.

I moja teza jest taka, że i tak takiemu człowiekowi opcje skonstruowane przez społeczeństwo nie wystarczą. Jakkolwiek szeroki ich wybór by nie był, znajdzie on granicę i umyślnie ją przekroczy.

Jednocześnie niektóre konieczności decyzji uzna za ograniczające jego wolność podejmowania innych, ale tego w końcu zapomniałem przedstawić w książce. Muszę kiedyś napisać drugą część.

###### Dziennikarz

Za 25 lat będziemy dopiero "kilka lat" w "pozakryzysowym kapitalizmie"?!

###### J. Polański

Absolutnie nie wróżę nic złego, po prostu tak dla pewności. Właśnie, zapomniałem jeszcze o tym, że wtedy komputery będą jeszcze powszechniejsze -- główny bohater jest informatykiem i ma własną stronę internetową. To ma pewien wpływ na zawartość książki, chociaż przyznaję, tylko na elementy wymyślone już po mojej decyzji, że nim będzie.

###### Dziennikarz

Wracając do Pana... "optimum osobiście interpretowanej swobody działań" i... "decyzji uznanych za ograniczające wolność": czytając książkę, to nie było w żaden sposób podkreślone. Odniosłem wrażenie, że po prostu krytykuje Pan małą ilość wyborów czy hierarchie nawet w kapitalizmie nowego tysiąclecia -- a z tego co Pan teraz mi powiedział jest oczywiste, że zupełnie źle to zrozumiałem.

###### J. Polański

Cóż, zawsze jak się wyraża jakąś skomplikowaną koncepcję trzeba się liczyć z ryzykiem, że nie wszyscy od razu ją zrozumieją.

I nie chodzi mi tu o obrażanie Pana! To może wynikać z wielu czynników, za większość których trudno przypisać komuś winę. Może nie napotkał Pan nigdy jakiegoś subtelnego zabarwienia wyrazu użytego w kluczowym miejscu, bez którego nie da się zrozumieć całości przekazu. Może zawarte koncepcje są tak blisko tych, które już Pan znał, że nie zauważył Pan delikatnych różnic.

Nie chodzi mi o absolutnie o to, żeby kogoś obrażać. Tak samo jak ja nie chciałbym być zmuszony do występowania w balecie i jestem w stanie przyznać, że to by się źle skończyło, tak samo będzie z moją książką i innymi ludźmi.

###### Dziennikarz

Trochę mi teraz smutno, bo jestem z wykształcenia dziennikarzem i trudno porównywać moją sytuację do baletu i kogoś, kto nigdy nie tańczył. _(śmiech)_

###### J. Polański

Co w zasadzie studiuje się na dziennikarstwie? Dalej stenografię?

###### Dziennikarz

Nieobowiązkowo. Jest też teoria literatury.

###### J. Polański

Cóż, to zapomnijmy o porównaniu do baletu, ale to co chwilę wcześniej powiedziałem, o tym, że to zapewne nie jest Pana wina, podtrzymuję.

###### Dziennikarz

Dobrze. Ale w takim razie, jeżeli ma Pan jakąś ważną koncepcję do przekazania, czemu nie napisze jej Pan w przystępny dla każdego sposób?

###### J. Polański

Jeżeli miałbym tak zrobić, to nawet zachowując większość fabuły zostałyby mi cztery rozdziały. _(śmiech)_

###### Dziennikarz

Pytam na poważnie. Czemu Pan tego w takim razie nie zrobił?

###### J. Polański

Ulotki nie mogą zostać bestsellerami. Ale pra-

###### Dziennikarz

Manifest komunistyczny został.

###### J. Polański

Tylko w komunistycznych krajach, a w nazistowskich Niemczech bestsellerem był "Mein Kampf". Jeżeli chce Pan, żebym napisał drugi "Mein Kampf", to zgłaszam Pana do prokuratury.

###### Dziennikarz

Tam austriacki pisarz przekazał klarownie swoje poglądy, w przeciwieństwie do pewnej polskiej książki, która niedawno została bestsellerem.

###### J. Polański

Ale równie klarownie przekazał swoje poglądy w pięciominutowych przemowach. W "Mein Kampf" przedstawił jakieś niby ich przyczyny, ale ja nadal nie rozumiem w jaki sposób one mogłyby chociaż udawać, że próbują coś udowodnić.

###### Dziennikarz

To może mógłby Pan się czymś odróżnić od Adolfa Hitlera i właśnie napisać swoją książkę przystępnie, z dobrymi argumentami zamiast jednego całkowicie fikcyjnego przykładu?

###### J. Polański

Cała twórczość Mickiewicza opiera się na jednym fikcyjnym przykładzie. Opiera się też na zbudowaniu mitu i przedstawieniu go w taki sposób, że każdy jest w stanie w swoich doświadczeniach znaleźć na niego przykłady, jeżeli tylko chce. Więc jeden przykład, podany jako, że tak powiem, przykład przykładów, w zupełności wystarczy. I... a, nieważne.

###### Dziennikarz

Adam Mickiewicz był romantykiem. Aby jego tezy były prawdziwe, wystarczyło w nie wierzyć i trzeba było w nie wierzyć. W Pana książce jest tak samo?

###### J. Polański

Zaczynając od tego, że podejście romantyzmu do epistemiologii wcale nie polega wyłącznie na tym -- nie. Wystarczy jako ten przykład przykładów podać coś weryfikowalnego: da się obiektywnie stwierdzić, czy dana rzecz jest przykładem potwierdzającym moją tezę.

###### Dziennikarz

To ma trochę sensu, ale nadal jest bardzo dalekie od nauki.

###### J. Polański

Naukowcy mieli dosłownie tysiące lat na znalezienie odpowiedzi na pytania, na które ja odpowiadam w jednej książce. Przez ostatnie trzysta lat na zmianę twierdzili albo, że są blisko odpowiedzi, albo, że tak naprawdę odpowiedź nie istnieje.

Jeżeli psychologowie współcześni potwierdzą istnienie lepszego modelu, może każdy moją książkę wyrzucić, a ja osobiście spalę każdą niesprzedaną kopię.

###### Dziennikarz

Brzmi bardzo jak romantyzm, ale zostawmy ten wątek. Adam Mickiewicz żył w takich czasach, że musiał ukrywać swoje prawdziwe poglądy pod warstwą fikcji. Czy u Pana też było to czynnikiem?

###### J. Polański

Przyznam się tutaj, że nie rozumiem w jaki sposób to ukrywanie poglądów miało działać, i władze carskie zsyłając go na Krym też chyba były całą sytuacją równie skonfundowane.

Ja ukryłem pod "warstwą fikcji" moje własne doświadczenia, ponieważ nadal, po upływie dwudziestu lat, nie czuję się dostatecznie komfortowo, żeby się nimi z każdym czytelnikiem podzielić. Zamieniłem je więc na coś mniej-więcej analogicznego.

Nie wiem czy powinienem był to mówić, bo znając ludzi to zaraz ktoś zacznie po archiwach szukać, co takiego ja robiłem, gdy byłem młody.

###### Dziennikarz

Tu spytam w imieniu wszystkich młodszych słuchaczy: Pan naprawdę brał narkotyki?

###### J. Polański

"Młodszych" mam nadzieję, że ma pan na myśli przynajmniej nastoletnich. Ale nie. W tekście pojawiła się sugestia, że bohater _może_ weźmie narkotyk. Ale nawet tego nie zrobił przed końcem książki, po prostu kontemplował taką ewentualność. Poza tym mogę Panu zagwarantować, są rzeczy dużo efektowniejsze niż jakieś tam dopalacze.

###### Dziennikarz

Chwila. Mam wrażenie, że ominął Pan pytanie, czemu nie mógłby Pan pisać w zrozumiały, zwięzły sposób? Tylko dlatego, że nikt inny tak nie robi? Jeżeli uważa Pan, że taka twórczość nie byłaby powszechnie doceniona, może Pan to po prostu powiedzieć.

###### J. Polański

Może odwrócę pytanie: czemu miałbym tak _nie_ pisać?

###### Dziennikarz

Ponieważ nadaje Pan swoim postaciom poglądy, których nie da się przypisać Panu i przez to nie da się ich poddać krytyce.

###### J. Polański

Można zawsze krytykować te postacie. Każdy pisarz powie Panu, że aby antybohaterzy byli realistyczni, potrzebują wiarygodnych, a nawet niepokojąco zrozumiałych, motywacji. Chronienie społeczeństwa przed złymi poglądami poprzez chowanie ich do meblościanki jest proszeniem się o epidemię gdy one w końcu się wydostaną, po tym jak meblościanki wyjdą z mody.

###### Dziennikarz

Dostojewski stworzył negatywne postaci i wyczerpująco wytłumaczył czemu się z nimi nie zgadza. Pan po prostu rzuca autorytaryzmem mając nadzieję, że ludzie sami dojdą do jakiś negatywnych wniosków na jego temat. I jeżeli tego nie zrobią to "źle Pana zinterpretowali". Tak samo jak Nietsche i jego _Übermenschen_.

###### J. Polański

Ludzie. Umieją. Myśleć.

Jeżeli Pan się z tym nie zgadza, to niestety ja Pana muszę oskarżyć o autorytaryzm.

###### Dziennikarz

Każdy kto jest proponentem autorytaryzmu tak naprawdę nim nie jest jeżeli ludzie mu nie uwierzą, czyli kiedy demokracja działa? W takim razie bycie autorytarystą jest strategią wygrywającą. Czy tam autorytarianinem.

###### J. Polański

Słucham? Mógłbym coś odpowiedzieć, ale musiałby Pan swoje... stwierdzenie powtórzyć. Poza tym przyszedłem tu na wywiad, nie debatę.

###### Dziennikarz

Dobrze, może już tutaj skończymy.

###### J. Polański

Myślałem, że będzie więcej pytań o... cóż, treść czy przekaz mojej książki, nie tylko atak na moje wybory stylistyczne.

###### Dziennikarz

Pana książka składa się z samego stylu, a cały przekaz podsumował Pan przy pierwszym czy drugim moim pytaniu.

###### J. Polański

Proszę, chociaż jedno pytanie. Pociąg mi właśnie uciekł i muszę czekać pół godziny na kolejny.

###### Dziennikarz

Dobrze. _(śmiech)_ Umm... Czemu takie dziwne zmieszanie czasu teraźniejszego z przeszłym w tekście?

###### J. Polański

Bardzo dobre pytanie. Jak Pan wie, całość jest napisana w trzeciej osobie, ale składa się głównie z myśli głównego bohatera. Więc obiektywny narrator używa czasu przeszłego, a główny bohater czasu teraźniejszego -- chyba, że mówi o przeszłości względem czasu akcji, wtedy też używa przeszłego. Czasami narrator mówi o czynnościach nadal się odbywających lub mających skutki w jego teraźniejszości, więc też używa czasu teraźniejszego -- czas przeszły by sugerował, że się zakończyły.

Wydawało mi się to świetnym pomysłem, ale okazuje się, że w praktyce samemu podświadomie pomijam zupełnie, kto jakiego czasu używa i domyślam się z kontekstu, czy coś jest stwierdzeniem narratora, czy myślą bohatera. Przyznaję się do błędu i w życiu już tak niczego nie napiszę.

###### Dziennikarz

Przyznał się Pan do najmniej problematycznej części tej książki.

###### J. Polański

Pan jest bardzo bezpośrednim dziennikarzem. Zwykle nie mówią prosto w twarz "problematyczna" tylko "wzbudzająca kontrowersje". Nie "nie zrozumiałem" tylko "pojawiły się wątpliwości co do fundamentalnych konkluzji pojawiających się przy analizy źródła".

###### Dziennikarz

Taki jest mój styl. _(śmiech)_

###### J. Polański

Ale raczej nie przyjdę tu znowu, jeżeli nie przeczyta Pan starannie mojej książki.

###### Dziennikarz

Co? Jak- dobrze, dziękuję Panu bardzo serdecznie. Chciałby Pan coś powiedzieć na koniec?

###### J. Polański

Chciałbym życzyć wszystkim wiele ciepła w te lutowe wieczory. To wszystko. Dziękuję.
